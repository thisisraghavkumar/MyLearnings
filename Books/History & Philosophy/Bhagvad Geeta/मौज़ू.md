गीता के श्लोक संख्या ५।१२ में ज्ञानी व्यक्ति कर्म के फल की आशा त्याग कर उस कर्म को करता है, ऐसा कहा गया है। सभी  श्लोकों की तरह यह श्लोक भी, अपने मायने के लिए अपने मौज़ू पर निर्भर करता है, और हर शब्द का एक सटीक अर्थ है, जो सामान्यतः लोक अर्थ से भिन्न है।

अपूर्ण अहम् पूर्णता के लिए सब कुछ करने को तैयार है, मिटने के सिवा। उसे पूर्ण (कष्टों से मुक्त) होने की लालसा तो है, पर मिटने की नहीं। ना मिटना उसकी पहली प्राथमिकता है, और पूर्णता दूसरी। अब प्रथम तो एक ही हो सकता है। खैर, सवाल उठता है, पूर्णता मिलेगी कहाँ? इतनी विशाल दुनिया के कौनसे कोने में, कौनसी उपलब्धि के पश्चात पूर्णता (या आत्मा) उपलब्ध होगी? जो पहाड़ कहोगे तोड़ देंगे, जो समंदर दिखाओगे उसमें गोता मार देंगे। हम सब होड़ में हैं पूर्णता तक पहुँचने का नक़्शा ढूँढने के लिए। 

यह होड़ प्रकृति को देख कर जन्म लेती है। प्रकृति में हर वस्तु का, हर घटना का कोई ना कोई कारण होता है। तो हम मान लेते हैं कि पूर्णता का, अपने होने के बोझ से मुक्त होने का, भी कोई कारण होगा। कारण तक पहुँच गए, पूर्णता मिल गई। पर सोचिए, अगर पूर्णता भी किसी कारण पर निर्भर हो, तो फिर वह कितनी क्षणिक होगी। कारण हटा दिया, पूर्णता हट गई। तो फिर यह पूर्णता कैसी? पल में तोला, पल में मासा! ऐसी पूर्णता मिल गई, तो फिर इसको बचाने का बोझ उठाना पड़ेगा। बोझ से दुखी होकर निवारण ढूँढने निकले थे, और नया बोझ मिल गया। तथ्यात्मक पूर्णता तो फिर वह है जिसके पीछे कोई नहीं, बल्कि बाक़ी हर घटना हर वस्तु हर स्थिति का वह पूर्णता मूल कारण हो। खुश हैं पूर्णता के कारण, दुखी हैं पूर्णता के कारण, क्रुद्ध हैं पूर्णता के कारण, पितृत्व है पूर्णता के कारण, और वैराग है तो भी पूर्णता के कारण। उससे मूलभूत कुछ है नहीं। मैं भी फिर उसी की एक अभिव्यक्ति हो।

इसी पूर्णता के लिए ज़्यादा प्रसिद्ध और लोकप्रिय शब्द है "आत्मा"। वह शरीर में बैज दिखा कर अंदर बाहर होने वाली नहीं। वो जिसकी बात ऋषि किया करते हैं। वो तो भारत की महानता है की ऋषि की पीठ में घुटना देकर, आत्मा शब्द समाज ने चुरा लिया। पर जब यह शब्द पहली बार उच्चारित हुआ होगा, तब इसे अहम की इस उच्चतम स्थिति के लिए ही उच्चारित किया गया होगा। फिर "हम पूर्णता ढूँढ रहे हैं" को "हम आत्मा ढूँढ रहे हैं" भी कहा जा सकता है। याद आई सारी हिंदी हॉरर फिल्में?

मैंने पूछा, कहाँ है आत्मा। आत्मा (पूर्णता)) मूलभूत है, नहीं तो वह आत्मा नहीं। अब मैं तो मूलभूत नहीं। मेरी भाषा दूसरो से मिली है, सोचने का तरीका दूसरों से मिला है, शरीर दूसरों से मिला है। तो मेरा यह पूछना कि आत्मा है कहाँ, धुएँ का आग के बारे में पूछने जैसा है। लहर पूछे, समंदर कहाँ है। आग धुएँ के बाहर नहीं होती, बार उससे छुपी होती है। लहरें ना भी हों, समंदर होगा। आत्मा मुझसे बाहर नहीं। और मैं ही नहीं। आत्मा इस लैपटॉप से बाहर नहीं। उस मुर्गे के बाहर नहीं जिसे मैं खा गया। उस स्त्री से बाहर नहीं जिसे मैंने छेड़ दिया। उस दलित से बाहर नहीं जिसे मैंने उत्पीड़ित किया।